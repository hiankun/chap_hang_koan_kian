# CHA̍P-HĀNG KOÁN-KIÀN #

## Chhòa Pôe-hóe tù ##

### Tāi-chèng Cha̍p-sì nî ###
### 1925 ###

#### _Tâi-lâm Sin-lâu Chheh-pâng ìn_ ####

# THAU-SŪ #

Chāi chit Tâi-oân tó-lāi, ha̍k-būn sī hòe-tūi chin
kú lah!  Chū chin-chiàⁿ kú í-chêng, ha̍k-būn sī
kan-ta kúi ê tha̍k-chheh lâng teh bat; í-gōa tōa pō͘-
hūn ê lâng, chiū-sī chò seng-lí--ê, choh-sit--ê, á-sī
chò kang--ê, i̍t-chhè kap ha̍k-būn sī chha-put-to
lóng bô koan-hē. Koh-chài hiah ê tha̍k-chheh lâng
só͘ tha̍k só͘ bat--ê, lóng sī kúi pah nî á-sī kúi
chheng nî chêng ê lâng só͘ gián-kiù ê kū chau-phoh;
khah-chē sī lóng bōe thang ha̍p sî-sè.  Chiông-tiong
**khiok** iā-sī ū hit hō put-sî to sī chin, kàu **tó-lo̍h** to
sī ē ha̍p-ēng ê hó ha̍k-būn; chóng-sī hō͘ hiah ê
tha̍k-chheh lâng **chhiau-pôaⁿ** liáu í-keng láu-láu bô
mê-kak.

Goân-lâi ha̍k-būn sī tùi chē-chē lâng ê keng-
giām, chē-chē lâng ê sim-su lâi cho͘-chit kiat-chiâⁿ--ê.
Kóng chi̍t kù khah bêng, ha̍k-būn chiū-sī beh
chhián-bêng sū-bu̍t ê chin-ké, hó-pháiⁿ, súi-bái ê
koan-hē, chèng-lâng hia̍p-le̍k só͘ chò-chiâⁿ--ê;
thang kóng sī chèng-lâng kong-ke ê châi-sán. Só͘-í
ha̍k-būn sī lâng-lâng to lóng tio̍h ài ū. Lâng ê
thâu-náu bô ha̍k-būn, pí pak-tó͘ bô chia̍h-mi̍h sī
khah chhám. Tâi-oân ê ha̍k-būn hòe-tūi kàu chhin-
chhiūⁿ kin-á-ji̍t chit ê khoán; m̄-bián kóng kàu
sím-mi̍h ha̍k-būn; kan-ta bat-jī ē-hiáu siá phoe kì-
siàu ê lâng, chi̍t chng-siā chóng-khêng m̄-chai ū
kúi lâng?

Chāi chit Tâi-oân tó-lāi, thang kóng ha̍k-būn ê
ki-hng, í-keng sī liân-sòa chin-kú chin-kú lah!
Chèng-lâng ê cheng-sîn í-keng sī iau-gō kàu ke̍k-
khám.


# THÂU-SŪ #

Tâi-oân chū kui Ji̍t-pún Tè-kok í-lâi, kok só͘-chāi
ha̍k-hāu siat-pī, thang kóng sī ke chin chéng-chê;
chóng-sī ē-thang khì chiah ê ha̍k-hāu tha̍k ê lâng,
sī bô lōa-chē; koh-chài chiah ê iū to lóng sī siàu-
liân **chíⁿ-chhioh** ê **gín-ná**.  Tán-hāu chiah ê siàu-
liân gín-ná tha̍k sêng-khì, chiah beh lâi kiù Tâi-oân
siā-hōe ê kín-kip, che sī **bān-bān** **oh-tit** thang tán-
hāu, iū-koh sī ban-bān oh-tit ē thang kàu.  Nā-sī
án-ni, beh hō͘ Tâi-oân ê ha̍k-būn khah kín heng,
beh hō͘ Tâi-oân lâng ê thâu-náu khah kín pá-tīⁿ,
kiám m̄-sī tio̍h kín-kín koh chhōe pa̍t-tiâu lō͘ lâi
kiâⁿ!  Chiàu góa kap kúi ê tông-chì ê lâng só͘ khòaⁿ,
chiū-sī iōng Lô-má-jī lâi siá chheh, ìn cha̍p-chì, á-sī
ìn sin-bûn, chit tiâu sī chòe kīn chòe **khoài-kiâⁿ ê
lō͘**.  Koan-hē chit chân tī tē-jī hāng ū lūn khah
siông-sè. Chhiáⁿ tāi-ke chiah tùi hia koh **chhim-
chhim** **siūⁿ chi̍t-ē khòaⁿ**.

Ia̍h góa só͘ siá chit pún chheh, góa khiok m̄-káⁿ
kóng, iōng chit pún beh lâi ke-thiⁿ tāi-ke lōa-chē ê
ha̍k-būn, put-kò sī thò͘-lō͘ góa ê gû-kiàn ê chit pō͘-
hūn, tîn-lia̍t tī chèng hiaⁿ-tī chis-mōe ê bīn-chêng,
lâi kap tāi-ke **chham-siông khòaⁿ**, ài hō͘ Tâi-oân
khah hoat-ta̍t, beh hō͘ lán ê tông-pau khah **hiòng-**
**siōng**, lán tio̍h **cháiⁿ-iūⁿ** siūⁿ, cháiⁿ-iūⁿ chò?
Ia̍h lán chiông-lâi ê só͘ siūⁿ só͘ chò, kiám m̄-sī ū chhò-
gō͘ ê tiám tī-teh? Góa sī chiong góa só͘ ū kám-
kak--tio̍h, koh-chài sī siāng tē-it ài tāi-seng kap 
tông-pau **chham-siông chim-chiok** ê tāi-chì, hun-
chò cha̍p-ê tê-ba̍k siá tī-chia.

Lia̍t-ūi, tī chit ê lāi-bīn, góa ê só͘ siūⁿ ū chhò-gō͘
ê tiám, mā-sī tāi-ke **bo̍h-tit** kan-ta khòaⁿ, pàng hō͘
i kòe-khì, khéng thè góa chí-tiám tèng-chèng hō͘ i
bêng-pe̍k, **sì-chiàⁿ**, chiū-sī góa chòe kám-siā ê só͘-chāi.

Chit pún chheh sui-jiân sī sió-sió, chū Tāi-chèng
12 nî 10 goe̍h chhe siá khí, tú-tú sī siá chi̍t-nî kú
chiah chiâⁿ. Chi̍t hāng, sī góa siông chhut-gōa;
koh chi̍t hāng, sī in-ūi kū-nî 12 goe̍h 16 ji̍t hō͘ lâng
lia̍h-khì **koaiⁿ-kaⁿ** 65 ji̍t, í-āu koh ūi-tio̍h chit chân
sū **chhiau-chhe̍k**, chió-chió ū kang thang **kia̍h pit**.
Só͘-í beh siá chi̍t hāng ê gī-lūn, tī hit ê tiong-kan
tio̍h hioh-khùn kúi-nā pái. Koh-chài chi̍t pái ê
hioh-khùn, ū-sî beh kàu chiâⁿ goe̍h-ji̍t, **tì-kàu** hō͘
góa ê sim-su lóng khah bōe **koàn-chhoàn**, só͘ siá--ê
chē-chē bē thang chiàu ì-sù, góa ka-tī bô boán-chiok
ê só͘-chāi sī bē chió. Chhiáⁿ tāi-ke _chi̍t-tiám_ thé-
thiap góa.


